+++
author = "Sophie Bo Schmidt"
categories = ["Inden vi rejser", "Flytning til Australien"]
date = 2015-12-07T11:47:58Z
description = ""
draft = false
image = "/images/2015/12/laage7-1.jpeg"
slug = "den-bedste-lage-i-julekalenderen-visaer"
tags = ["Inden vi rejser", "Flytning til Australien"]
title = "Julekalenderlåge nr. 7: Visum til hele familien"

+++


I morges, da vi var ved at åbne den 7. låge i chokoladejulekalenderen, rakte Jakob mig sin telefon: Sophie, læs lige…

>Dear Jakob. Please find attached you and your family’s subclass 457 visa approval. The visa is valid until 04 December 2019. Any included family members have unrestricted work and study rights as holders of a dependent subclass 457 visa

Se, dét er en rimelig dejlig måde at vågne på. Som om man lige fandt en fyldt chokolade med salty caramel istedet for den sædvanlige tarvelige vekao. Nu er det virkelig virkelighed. Australien venter. Vi fejrede på behørig vis med havregrød med ekstra smør og en virkelig stærk kop kaffe. 

Der er gået lige lidt over 4 uger siden immigrationskonsulenterne hos det australske KPMG sendte en samlet visaansøgning ind til de australske immigrationsmyndigheder. Det er Jakobs [nye arbejde](www.readify.net), som bruger KPMG, der indsamler alle de mange nødvendige dokumenter fra både os og Readify og sender ansøgningen afsted. Processen ville tage 6-8 uger, og i mellemtiden ville vi ikke høre fra dem. Rimelig udfordrende for en utålmodig type som mig. Og faktisk også for Jakob, som ellers er en rimelig god til at tage det køligt. At der kun gik 4 uger er så najs. Vi har jo hverken turde at købe billetter eller sætte flytningen igang indtil visum'et var 100% sikkert. Det ville være så træls, hvis ens flyttelæs måtte sejle tilbage igen.  

Ruth har valgt at tage en ordentlig koger i barnevognen i dag, hvilket er lækkert. Har lige aftalt med FlytteKeld at han stiller med to liftvans på vores fortov på mandag. Det svarer til ca. 40 store flyttekasser, 10 små og et par møbler, mere eller mindre de ting, der gør vores nye hjem lidt mere hjemligt. 

Når vi åbner kalenderlåge nummer 17 sejler vores lamper, spisebord, legetøj, malerier og tøj afsted med et skib, og så ser vi det igen i Brisbane omkring den 1. februar, hvor det altsammen bliver kørt til vores dør. Hvilken dør, tænker man måske - og med god grund. Men det er altså døren på det hus, som vi endnu ikke har lejet. Det må vi også lige få styr på.

